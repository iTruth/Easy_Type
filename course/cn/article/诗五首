《观沧海》 曹操
东临碣石，以观沧海。水何澹澹，山岛竦峙。树木从生，百草丰茂。
秋风萧瑟，洪波涌起。日月之行，若出其中。星汉灿烂，若出其里。
幸甚至哉，歌以咏志。
《次北固山下》 王湾
客路青山外，行舟绿水前。潮平两岸阔，风正一帆悬。
海日生残夜，江春入旧年。乡书何处达？归雁洛阳边。
《钱塘湖春行》 白居易
孤山寺北贾亭西，水面初平云脚低。几处早莺争暖树，谁家新燕啄春泥。
乱花渐欲迷人眼，浅草才能没马蹄。最爱湖东行不足，绿杨阴里白沙堤。
《西江月》 辛弃疾
明月别枝惊鹊，清风半夜鸣蝉。稻花香里说丰年，听取蛙声一片。
七八个星天外，两三点雨山前。旧时茅店社林边，路转溪头忽见。
《天净沙•秋思》 马致远
枯藤老树昏鸦，小桥流水人家，古道西风瘦马。夕阳西下，断肠人在天涯。
